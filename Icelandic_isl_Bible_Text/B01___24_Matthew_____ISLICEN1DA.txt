Jesús gekk út úr helgidóminum og hélt brott. Þá komu lærisveinar hans og vildu sýna honum byggingar helgidómsins.
Hann sagði við þá: „Sjáið þið allt þetta? Sannlega segi ég ykkur, hér verður ekki steinn yfir steini, allt verður lagt í rúst.“
Þá er Jesús sat á Olíufjallinu gengu lærisveinarnir til hans og spurðu hann einslega: „Seg þú okkur, hvenær verður þetta? Hvernig sjáum við að þú sért að koma og veröldin að líða undir lok?“
Jesús svaraði þeim: „Varist að láta nokkurn leiða yður í villu.
Margir munu koma í mínu nafni og segja: Ég er Kristur! og marga munu þeir leiða í villu.
Þér munuð spyrja hernað og ófriðartíðindi. Gætið þess að skelfast ekki. Þetta á að verða en endirinn er ekki þar með kominn.
Þjóð mun rísa gegn þjóð og ríki gegn ríki, þá verður hungur og landskjálftar á ýmsum stöðum.
Allt þetta er upphaf fæðingarhríðanna.
Þá munu menn framselja yður, pína og taka af lífi og allar þjóðir munu hata yður vegna nafns míns.
Margir munu þá falla frá og framselja hver annan og hata.
Fram munu koma margir falsspámenn og leiða marga í villu.
Og vegna þess að lögleysi magnast mun kærleikur flestra kólna.
En sá sem staðfastur er allt til enda verður hólpinn.
Fagnaðarerindið um ríkið verður prédikað um alla heimsbyggðina til þess að allar þjóðir fái að heyra það. Og þá mun endirinn koma.
Þegar þér sjáið viðurstyggð eyðileggingarinnar, sem Daníel spámaður talar um, standa á helgum stað“ − lesandinn athugi það −
„þá flýi þeir sem í Júdeu eru til fjalla.
Sá sem er uppi á þaki fari ekki ofan að sækja neitt í hús sitt.
Og sá sem er á akri skal ekki hverfa aftur að taka yfirhöfn sína.
Vei þeim sem þungaðar eru eða börn hafa á brjósti á þeim dögum.
Biðjið að flótti yðar verði ekki um vetur eða á hvíldardegi.
Þá verður sú mikla þrenging sem engin hefur þvílík verið frá upphafi heims allt til þessa og verður aldrei framar.
Ef dagar þessir hefðu ekki verið styttir kæmist enginn maður af. En vegna hinna útvöldu verða þeir dagar styttir.
Ef einhver segir þá við yður: Hér er Kristur, eða: Þar, þá trúið því ekki.
Því að fram munu koma falskristar og falsspámenn og þeir munu gera stór tákn og undur svo að þeir gætu leitt hin útvöldu afvega ef það er unnt.
Athugið að ég hef sagt yður það fyrir.
Ef menn segja við yður: Hann er í óbyggðum, þá farið ekki þangað. Ef þeir segja: Hann er í leynum, þá trúið því ekki.
Mannssonurinn kemur eins og elding sem leiftrar frá austri til vesturs.
Þar munu ernirnir safnast sem hræið er.
En þegar eftir þrengingu þessara daga mun sólin sortna og tunglið hætta að skína. Stjörnurnar munu hrapa af himni og festingin mun riðlast.
Þá mun tákn Mannssonarins birtast á himni og allar kynkvíslir jarðar hefja kveinstafi. Og menn munu sjá Mannssoninn koma á skýjum himins með mætti og mikilli dýrð.
Hann mun senda út engla sína með hvellum lúðri og þeir munu safna hans útvöldu úr áttunum fjórum, himinskauta milli.
Nemið líkingu af fíkjutrénu. Þegar greinar þess fara að mýkjast og laufið að springa út, þá vitið þér að sumar er í nánd.
Eins skuluð þér vita, þegar þér sjáið allt þetta, að hann er í nánd, fyrir dyrum.
Sannlega segi ég yður: Þessi kynslóð mun ekki líða undir lok uns allt þetta er komið fram.
Himinn og jörð munu líða undir lok en orð mín munu aldrei undir lok líða.
En þann dag og stund veit enginn, hvorki englar á himnum né sonurinn, enginn nema faðirinn einn.
Eins og var á dögum Nóa, svo mun verða við komu Mannssonarins.
Dagana fyrir flóðið átu menn og drukku, kvæntust og giftust allt til þess dags er Nói gekk í örkina.
Og þeir vissu ekki fyrr en flóðið kom og hreif þá alla burt. Eins verður við komu Mannssonarins.
Þá verða tveir á akri, annar mun tekinn, hinn eftir skilinn.
Tvær munu mala á kvörn, önnur verður tekin, hin eftir skilin.
Vakið því, þér vitið eigi hvaða dag Drottinn yðar kemur.
Það skiljið þér að húsráðandi vekti og léti ekki brjótast inn í hús sitt ef hann vissi á hvaða stundu nætur þjófurinn kæmi.
Verið þér og viðbúin því að Mannssonurinn kemur á þeirri stundu sem þér ætlið eigi.
Hver er sá trúi og hyggni þjónn sem húsbóndinn hefur sett yfir hjú sín að gefa þeim mat á réttum tíma?
Sæll er sá þjónn er húsbóndinn finnur breyta svo er hann kemur.
Sannlega segi ég yður: Hann mun setja hann yfir allar eigur sínar.
En ef illur þjónn segir í hjarta sínu: Húsbónda mínum dvelst
og hann tekur að berja samþjóna sína og eta og drekka með svöllurum
þá mun húsbóndi þess þjóns koma á þeim degi sem hann væntir ekki, á þeirri stundu sem hann veit ekki,
höggva hann og láta hann fá hlut með hræsnurum. Þar verður grátur og gnístran tanna.“
