En það skaltu vita að á síðustu dögum munu koma örðugar tíðir.
Menn verða sérgóðir, fégjarnir, raupsamir, hrokafullir, illmálgir, óhlýðnir foreldrum, vanþakklátir, guðlausir,
kærleikslausir, ósáttfúsir, rógberandi, taumlausir, grimmir og andsnúnir öllu góðu,
sviksamir, framhleypnir, drambsamir og elska munaðarlífið meira en Guð.
Þeir hafa á sér yfirskin guðhræðslunnar en afneita krafti hennar. Forðastu þá.
Úr hópi þeirra eru mennirnir sem smeygja sér inn á heimilin og véla kvensniftir sem syndum eru hlaðnar og leiðast af margvíslegum fýsnum.
Þær eru alltaf að reyna að læra en geta aldrei komist til þekkingar á sannleikanum.
Eins og þeir Jannes og Jambres stóðu í gegn Móse þannig standa þessir menn í gegn sannleikanum. Þeir eru menn hugspilltir og óhæfir í trúnni.
En þeim verður ekki ágengt því að heimska þeirra verður hverjum manni augljós eins og líka heimska hinna varð.
En þú hefur fylgt mér í kenningu, hegðun, ásetningi, trú, langlyndi, kærleika, þolgæði
í ofsóknum og þjáningum, slíkum sem ég varð fyrir í Antíokkíu, Íkóníum og Lýstru. Slíkar ofsóknir þoldi ég og Drottinn frelsaði mig úr þeim öllum.
Enda verða allir ofsóttir sem lifa vilja guðrækilega í Kristi Jesú.
En vondir menn og svikarar munu magnast í vonskunni, villa aðra og villast sjálfir.
En halt þú stöðuglega við það sem þú hefur numið og hefur fest trú á þar eð þú veist af hverjum þú hefur numið það.
Þú hefur frá blautu barnsbeini þekkt heilagar ritningar. Þær geta veitt þér speki til sáluhjálpar fyrir trúna á Krist Jesú.
Sérhver ritning er innblásin af Guði og nytsöm til fræðslu, umvöndunar, leiðréttingar og menntunar í réttlæti
til þess að sá sem trúir á Guð sé albúinn og hæfur ger til sérhvers góðs verks.
