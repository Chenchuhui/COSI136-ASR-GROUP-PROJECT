Þess vegna, mín elskuðu og þráðu systkin, gleði mín og kóróna, standið þá stöðug í Drottni.
Ég áminni Evodíu og Sýntýke að vera samlyndar vegna Drottins.
Já, ég bið einnig þig, trúlyndi samþjónn, hjálpa þú þeim því að þær börðust með mér við boðun fagnaðarerindisins ásamt Klemens og öðrum samverkamönnum mínum og standa nöfn þeirra í lífsins bók.
Verið ávallt glöð í Drottni. Ég segi aftur: Verið glöð.
Ljúflyndi ykkar verði kunnugt öllum mönnum. Drottinn er í nánd.
Verið ekki hugsjúk um neitt heldur gerið í öllum hlutum óskir ykkar kunnar Guði með bæn og beiðni og þakkargjörð.
Og friður Guðs, sem er æðri öllum skilningi, mun varðveita hjörtu ykkar og hugsanir ykkar í Kristi Jesú.
Að endingu, systkin, allt sem er satt, allt sem er göfugt, rétt og hreint, allt sem er elskuvert og gott afspurnar, hvað sem er dygð og hvað sem er lofsvert, hugfestið það.
Þið skuluð gera þetta, sem þið hafið bæði lært og numið, heyrt og séð til mín. Og Guð friðarins mun vera með ykkur.
Ég gleðst mjög og þakka Drottni fyrir að hagur ykkar hefur loks batnað svo aftur að þið gátuð hugsað til mín. Að sönnu hafið þið hugsað til mín en gátuð ekki sýnt það í verki.
Ekki segi ég þetta vegna þess að ég hafi liðið skort því að ég hef lært að láta mér nægja það sem ég hef.
Ég kann að búa við lítinn kost, ég kann einnig að hafa allsnægtir. Ég er fullreyndur orðinn í öllum hlutum, að vera mettur og hungraður, að hafa allsnægtir og líða skort.
Allt megna ég fyrir hjálp hans sem mig styrkan gerir.
Eigi að síður gerðuð þið vel í því að vilja hjálpa mér í þrengingu minni.
Þið vitið og, Filippímenn, að þegar ég í upphafi boðaði ykkur fagnaðarerindið og var farinn burt úr Makedóníu hafði enginn annar söfnuður en þið reikning hjá mér yfir gefið og þegið.
Meira að segja þegar ég var í Þessaloníku senduð þið mér oftar en einu sinni til nauðsynja minna.
Ekki að mér væri svo umhugað um gjöfina sem um ábata þann sem færist ríkulega ykkur til tekna.
En nú hef ég fengið allt og hef meira en nóg síðan Epafrodítus færði mér sendinguna frá ykkur, þægilegan ilm, þekka fórn, Guði velþóknanlega.
En Guð minn mun uppfylla allar ykkar þarfir og láta Krist Jesú veita ykkur af dýrlegum auðæfum sínum.
Guði og föður vorum sé dýrðin um aldir alda. Amen.
Heilsið öllum heilögum í Kristi Jesú.
Bræðurnir, sem hjá mér eru, biðja að heilsa ykkur. Allir heilagir biðja að heilsa ykkur en einkanlega þeir sem eru í þjónustu keisarans.
Náðin Drottins Jesú Krists sé með anda yðar.
