Guð talaði fyrrum oftsinnis og með mörgu móti til feðranna fyrir munn spámannanna.
En nú í lok þessara daga hefur hann til okkar talað í syni sínum sem hann setti erfingja allra hluta. Fyrir hann hefur hann líka heimana gert.
Hann, sem er ljómi dýrðar hans og ímynd veru hans og ber allt með orði máttar síns, hreinsaði okkur af syndum okkar og settist til hægri handar hátigninni á hæðum.
Hann er orðinn englunum þeim mun meiri sem hann hefur að erfðum tekið ágætara nafn en þeir.
Því við hvern af englunum hefur hann nokkru sinni sagt:
  
  Þú ert sonur minn,
  í dag hef ég fætt þig?
  
  Eða:
  
  Ég vil vera honum faðir
  og hann skal vera mér sonur?
Og aftur er hann leiðir frumburðinn inn í heimsbyggðina segir hann:
  
  Allir englar Guðs skulu tilbiðja hann.
Og um englana segir hann:
  
  Hann sem gerir engla sína að vindum
  og þjóna sína að eldslogum.
En um soninn:
  
  Hásæti þitt, Guð, er um aldir alda
  og sproti réttvísinnar er sproti ríkis þíns.
Þú hefur elskað réttlæti og hatað ranglæti.
  Því hefur Guð, þinn Guð,
  smurt þig gleðinnar olíu fram yfir þína jafningja.
Og:
  
  Þú, Drottinn, hefur í upphafi grundvallað jörðina
  og himnarnir eru verk handa þinna.
Þeir munu farast en þú varir.
  Allir munu þeir fyrnast sem fat
og þú munt þá saman vefja eins og möttul,
  um þá verður skipt sem klæði.
  En þú ert hinn sami og þín ár taka aldrei enda.
En við hvern af englunum hefur hann nokkru sinni sagt:
  
  Set þig mér til hægri handar
  uns ég geri óvini þína að fótskör þinni?
Eru þeir ekki allir andar sem þjóna Guði, sendir til að hjálpa þeim sem hjálpræðið eiga að erfa?
